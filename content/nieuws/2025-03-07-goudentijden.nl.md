---
title: Gouden tijden
meta_title: ""
description: "{{slug}}"
draft: false
date: 2025-03-07T19:00:00.000Z
photo:
  enable: true
  image: /images/nieuws/2025/DSC00898 (Large).jpg
  photographer: Daniel Korvemaker
categories:
  - "2025"
  - All
author: Kemal Rijken
---
#### Gouden tijden herleven op Head of the River Amstel

Toproeiers die in het verleden grote successen vierden op de Olympische Spelen komen dit weekend samen in Amsterdam. Op 8 en 9 maart zijn te zien op de Amstel, waar ze meedoen aan de Head of the River Amstel. Dit is de grootste en oudste roeiwedstrijd van Nederland, sinds 1932. Ook is het de aftrap van het nieuwe seizoen.

Niemand minder dan Olympische medaillewinnaars Nico Rienks (goud Seoul 1988, brons Barcelona 1992, goud Atlanta 1996), Tessa Appeldoorn (zilver, Sydney 2000), Kaj Hendriks (brons Rio 2016) en skiffeur Frans Göbel (wereldkampioen in 1989 en 1990) zijn te bewonderen. Op het acht kilometer lange parcours roeien ze van Ouderkerk aan de Amstel naar Amsterdam, waar ze finishen bij roeivereniging De Hoop.

Het is fantastisch dat deze roeiers speciaal naar De Head komen om mee te doen, zegt organisator Rob Florijn. “Wij organiseren de grootste wedstrijd van Nederland met bijna 4.000 deelnemers. Natuurlijk zijn we blij met de komst van deze en andere Olympiërs. Nederland roeiland heeft in Parijs de meest succesvolle editie op de Spelen neergezet. Nu zijn roeiers waar wij zo trots op zijn bij ons.”

Niet alleen deze oud-toproeiers, maar dus ook duizenden roeiers uit binnen- en buitenland komen op 8 en 9 maart naar Amsterdam. Het gaat om deelnemers uit meer dan dertien landen. In totaal staan er meer dan vijfhonderd boten ingeschreven. Daarnaast zijn nog eens ruim tweehonderd vrijwilligers van de organiserende roeiverenigingen actief om alles in goede banen te leiden.

De Head is niet alleen geschikt voor de top, maar is als breedtesportevenement geschikt voor iedere roeier. Wedstrijdroeiers kunnen op deze opening van het seizoen hun eerste kwalificerende punten halen en hun krachten meten met een groot aantal tegenstanders die zij in het komende roeiseizoen ontmoeten. Voor niet-wedstrijdroeiers is er een breed aanbod in alle leeftijdscategorieën: jonge roeiers (22 tot 32 jaar) van verschillende verenigingen kunnen deelnemen in het pre-masterveld.

Naast in de klassieke dames- en herennummers is het mogelijk om te roeien in gemengde teams, zoals in een mixed acht of een mixed dubbel vier, waarbij de verhouding man-vrouw vijftig procent is. Ook kunnen één of meerdere vrouwen deelnemen in een ‘master herenboot’. De uitslagen van deze boten tellen mee in het herenveld: er wordt geen correctiefactor toegepast.

Nieuw dit jaar is de verkorte afstand voor M16- en J16-roeiers. Om verschillende redenen is die afstand ingekort tot circa 5,5 kilometer. Florijn: “We verwachten nu meer teams van de jongste leeftijdsgroep te kunnen verwelkomen. De finishlijn bevindt zich, net als bij de Coastal Endurance, bij roeivereniging De Hoop nabij het centrum van Amsterdam. Wij kijken met veel enthousiasme uit naar een fantastisch roeiweekend.”